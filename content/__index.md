---
date: 2018-09-09T12:48:28+02:00
layout: single
---

## LETS is geen Tijdsbank

**LETS reclaim LETS** is een actie om het LETSysteem bekendheid te geven en tevens een protestactie gericht tegen de organisatie _LETS Vlaanderen vzw_ die foute informatie omtrent LETS verspreidt. Namelijk, zij doet al jaren alsof LETS een soort van _Tijdsbank_ is. LETS en Tijdsbanken zijn beide concepten van gemeenschapsmunten die wel overeenkomsten vertonen maar die ook heel verschillend zijn.

## LETS is voor alledaags gebruik in de bestaande economie.

LETS[^1] werd in 1982-1983[^2] ontworpen in Canada door Michael Linton. Hij beoogde een toegankelijk geldsysteem voor de kleine dagelijkse transacties. LETS is "street money" zoals hij het zelf noemt[^3]. Daarom dat hij de maateenheid van LETS-geld gelijk stelde aan die van het nationale geld[^4]. Dat is immers waarin mensen denken en handelen in het leven van alledag. De één op één pariteit laat tevens gemakkelijke integratie toe van het LETSysteem met de bestaande economie en het bedrijfsleven. ![euro](images/note_1.jpg#float-right) Gecombineerde betalingen in euro's en LETS-euro's zijn zo mogelijk[^5]. Het procentuele aandeel in LETS-euro's vormt zo een toegevoegde component in de marktwerking. Hierover zou inzake het LETSysteem geen misverstand mogen bestaan. Vanaf het begin heeft Michael Linton het concept van LETS helder uiteengezet in verscheidene publicaties[^6][^7] en in 1994 schreef hij de definitieve gids "The LETSystem Design Manual"[^8]. Deze is sinds 1995 online te vinden.

## LETS Vlaanderen vzw negeert

_LETS Vlaanderen vzw_[^9], sinds enige jaren door de Vlaamse Overheid gesubsidieerd, een organisatie die zichzelf in de media opwerpt als "expertisenetwerk inzake LETS", negeert echter het werk van Linton. De organisatie stelt namelijk sinds jaar en dag dat LETS een soort van Tijdsbank zou zijn. Transacties in een Tijdsbank worden uitgedrukt in uren en minuten dienst die iemand verleend heeft aan een ander. Maar zulke tijds-transacties kan je niet (gemakkelijk) integreren met het bedrijfsleven of aangeven bij de fiscus. ![Tijd](images/clock_1.jpg#float) Bij Tijdsbanken stelt men gewoonlijk dan ook dat zij enkel bedoeld zijn voor niet-professionele uitwisselingen en slechts die handel waarop geen belasting verschuldigd is. Tijdsbanken zijn zo vrije tijdssystemen die los staan van de gangbare economie. Dat is wat _LETS Vlaanderen vzw_ beweert over LETS; dat het zich buiten de conventionele economie afspeelt. Tekenend is dat _LETS Vlaanderen vzw_ op haar website wel ["The Time Dollar how-to Manual", een handboek over Tijdsbanken volgens Edgar Kahn](https://www.letsvlaanderen.be/portals/letsvl/Files/Documents/studies%20over%20LETS%20en%20aanverwante%20domeinen/TimeBanksHowToManual.pdf) plaatst, maar niet ["The LETSystem Design Manual", het werk van Michael Linton](https://manual.letsa.net/en).

## Neutraal

De jarenlange foutieve propaganda van LETS in Vlaanderen heeft er toe geleid dat er ondertussen een 40-tal groepen zijn die zich LETS noemen, maar het feitelijk niet zijn. Veel van die groepen zijn opgericht met hulp van _LETS Vlaanderen vzw_ en alle voeren momenteel hetzelfde Tijdsbank-discours en praktijk. We komen de volgende absurde uitspraken tegen:

> * "In LETS-land zijn euro's niet van tel." ([website LETS Gent vzw](https://lets.gent/hoe-werkt-het), uit de "tien geboden van LETS")
> * "En bedenk ook, LETS'ers zijn hobbyisten, geen professionals onder elkaar." (idem)
> * "Binnen Lets is geld taboe. We waarderen elkaar met vlasbloemen (naam van de interne tijdsmunt), niet met euro's." ([website LETS Leie](https://www.letsleie.be/vlasbloemen))
> * "Alle arbeid is gelijkwaardig." (idem)
> * "Een LETS-eenheid geeft aan hoeveel tijd er in een ruildienst wordt geïnvesteerd: de LETS-groep spreekt af hoeveel LETS-eenheden overeenkomen met één uur." ([het LETS starterspakket, pag. 6, uitgave LETS Vlaanderen vzw](https://anzdoc.com/starterspakket-handleiding.html), met steun van Delhaize fonds)
> * "Binnen het LETS-netwerk worden diensten en goederen uitgewisseld. Deze diensten en goederen worden vergoed in een systeem met een complementaire munteenheid, gebaseerd op tijd." (Uit [het LETS-Charter](https://letszandland.be/het-lets-charter/) van LETS Vlaanderen vzw)

![Hmm](images/confused.jpg#float-right)
LETS staat helemaal niet voor zulke ideologie. Het LETSysteem bepaalt niet van bovenaf wat iemands tijd waard is. Het is helemaal aan de partijen onderling om prijzen overeen te komen. Het kan natuurlijk dat een zekere gemeenschap eigen regels oplegt voor vergoedingen. Maar zulke bepalingen zijn dan specifiek voor die gemeenschap, en niet eigen aan het LETS-concept.

Het LETSysteem is daarentegen zo neutraal mogelijk. Dit opdat het toegankelijk zou zijn voor iedereen en elke gemeenschap. **Eender welke gemeenschap met eender welke ideologie of doel die nut ziet in extra LETS-geld kan het systeem ongehinderd in vrijheid toepassen.**[^10]

LETS bepaalt **NIET** in tegenstelling tot wat _LETS Vlaanderen vzw_ beweert:

* de prijzen die gehanteerd moeten worden.
* welk soort transacties en welke achterliggende daden toegelaten zijn.
* hoe gemeenschappen samengesteld moeten zijn. Of wat hun doel of ideologie zou moeten zijn.
* hoe gemeenschappen bestuurd moeten worden.

_De laatste drie punten worden later nog uiteengezet in extra posts op deze site._

## Protest

![Protest](images/protest.png#float)

Het LETSysteem is zeer simpel van opzet, doch is het vaak moeilijk om mensen te overtuigen van het nut van eigen, gratis, risicoloos, legaal, zelf gecreëerd geld. Het denken is geconditioneerd door de alomtegenwoordigheid van het voor de meeste mensen moeilijk verkrijgbare conventionele geld. De eerste reflex bij velen is dan ook dat er iets achter moet zitten of dat het te idealistisch is. LETS is dus vaak moeilijk te communiceren. En een geldsysteem kan maar slechts bestaan als er vertrouwen in is. Amateurisme wekt geen vertrouwen.

Door _LETS Vlaanderen vzw_ krijgen mensen een verkeerde voorstelling van het LETSysteem. Natuurlijk zijn de Tijdsbanken van _LETS Vlaanderen vzw_  nuttig en sociaal; dat wordt hier niet in vraag gesteld. En er is geen enkel bezwaar tegen dat mensen of organisaties hun eigen gemeenschapsmuntconcepten bedenken en lanceren. Het zou zelfs verwelkomd moeten worden dat meer experimenten plaatsvinden. Maar het is niet netjes en worden grenzen overschreden wanneer andermans concepten geclaimd of bewust fout voorgesteld worden. Zoiets is nefast. Een heldere voorstelling van concepten en eerlijkheid is nodig. Dat houdt in dat _LETS Vlaanderen vzw_ haar eigen concept een eigen naam moet geven. Noem het simpelweg _Tijdsbank_, _Tijdsuitwisselingsysteem_ (TUiS) of zelfs _VrijeTijdLETS_. Wend creativiteit aan om een passende naam te bedenken.

Onafhankelijk van _LETS Vlaanderen vzw_ zette ik me sinds 2012 vrijwillig in voor LETS door software te ontwikkelen en gratis hosting te voorzien voor groepen. Ik was in het begin ook misleid. Maar geleidelijk aan kwam ik er achter dat de voorstelling van LETS in Vlaanderen niet klopt. Ik zocht de teksten van Michael Linton op en zag dat zij een verhaal vertellen dat helemaal niet strookt met wat _LETS Vlaanderen vzw_ verkondigt. Sinds november 2016 kaart ik deze misstand bij de organisatie aan in meetings, per telefoon en per e-mail maar de boodschap wordt totaal genegeerd. Daarom ga ik over tot publieke actie. Uit communicatie met bestuursleden van de vzw blijkt dat zij LETS beschouwen als "hun systeem", waar zij autoriteit over hebben en dat het niets te maken heeft met Michael Linton. (Nochtans vermelden ze regelmatig dat "LETS begon in 1983 in Canada met Michael Linton"[^11] enz.) ![Michael Linton 1983](linton.jpg#float-right) Het claimen van LETS blijkt ook uit hun "LETS Charter"[^12] een document dat zij lanceerden in november 2016 in tegenwoordigheid van Vlaams minister van cultuur Sven Gatz. Dit kapen van andermans concept vind ik niet door de beugel kunnen. Temeer daar ik LETS als pragmatischer, universeler, transparanter en efficienter beoordeel dan het Tijdsbank-concept van _LETS Vlaanderen vzw_. LETS kan in meer domeinen en segmenten in onze maatschappij ingezet worden.

**Jij kan meehelpen!**

* In de eerste plaats door niet zomaar alles aan te nemen wat je leest of wat men je zegt. Maar door jezelf te informeren. Hoe heeft Linton het LETSysteem gedefinieerd en wat zijn de achterliggende motivaties? Lees [the LETSystem Design Manual](https://manual.letsa.net/en/1.1.html). Om het toegankelijker te maken vertaalde ik [het werk in het Nederlands](https://manual.letsa.net/nl/1.1.html).
![LETS](lets-card.jpg#float)
* Informeer anderen.
* Als je deel uitmaakt van een Tijdsbank die zich LETS noemt, stel voor om de groep een andere naam te geven.
* Confronteer Tijdsbankers die zich LETS noemen met [Het Nieuwe LETS Charter](het-nieuwe-lets-charter.pdf).
* Misschien is het de moeite om in je leefomgeving een echt LETSysteem op te zetten? Dat kan voor elk doel of gemeenschap, groot of klein en kan in het begin als een spel opgevat worden. Misschien ben je dra bij de pioniers in Vlaanderen?

Maarten Vandekeybus

[^1]: Gewoonlijk zegt men dat LETS een afkorting is voor Local Exchange Trading System. Volgens Michael Linton is de eerste betekenis "Let us", een uitnodiging/aanmoediging om samen iets te ondernemen. Zie [deze video](https://youtu.be/QSKbq4qVTO0?t=1422).
[^2]: [De eerste LETS flyer uit 1982 (die oproept om te starten in januari 1983)](lets-flyer-1982.png).
[^3]: Uit persoonlijk gesprek met Linton.
[^4]: Eén van de inspiratiebronnen voor LETS was het Community Exchange Trading System van David J Weston. [Uit een interview (2003) met David J Weston](http://prosperityuk.com/2003/09/david-j-weston-money-reform-activist-in-britain-and-canada/): "_When I moved to Vancouver Island in 1979, I once again started a Community Exchange Trading System. About 10 families felt encouraged to join. We did some trading and some joint projects together. In 1982 Michael Linton, who also lived on Vancouver Island, came forward with the brilliant acronym LETS which has caught the imagination of so many world-wide. Michael also developed a computer-based recording system, whereas our group created printed notes. Michael and I differed, however, on the unit of account. He chose a Green Dollar equivalent to the Canadian dollar. I advocated Time points._"
[^5]: Gecombineerde betalingen van LETS en nationaal geld kan je aan het werk zien in [deze CBC-reportage uit 1986](https://www.youtube.com/watch?v=S8V_exZFrDY).
[^6]: [The LETSystem, a local currency that works, 1984, Context Institute](https://www.context.org/iclib/ic07/linton/)
[^7]: [Definition of a LETSystem, 1986](https://archive.lets.net/gmlets/letsplay/id-9-2.htm): Verspreiding samen met LETS accounting software op floppy diskettes.
[^8]: [the LETSystem Design Manual, 1994](https://manual.letsa.net/en/1.1.html)
[^9]: [Website van LETS Vlaanderen vzw](https://letsvlaanderen.be)
[^10]: [the LETSystem Design Manual: Community](https://manual.letsa.net/en/1.3.html#community)
[^11]: [Leen van LETS Vlaanderen vzw over het onstaan van LETS](https://youtu.be/I0cLfevh6G4?t=133)
[^12]: [Het LETS Charter van LETS Vlaanderen vzw](https://www.letsvlaanderen.be/portals/letsvl/Files/Documents/2017/LETS-charter%20definitief.pdf)
