---
widget: blank
weight: 20
title: Open Money en LETS
---

Geld is een enorme ontwrichtende kracht in de wereld. Nochtans is geld gewoon een praktische sociale afspraak van virtuele representatie van waarde. Een accounting systeem geeft inzicht, een geschiedenis van wie wat heeft bijgedragen aan wie en hoe dat gewaardeerd werd.

Maar een geldsysteem heeft ontwerpregels. En als die ontwerpregels dicteren dat de creatie van geld in handen is van een kleine elite dan wordt geld een machtssysteem dat mens en maatschappij op alle lagen en gebieden corrumpeert. Door schaarste gaat men elkaar beconcurreren en ontstaat een verwrongen kijk op geld: men verwart de virtuele representatie met de waarde zelf.

Nu, mochten we allemaal evenveel macht hebben om geld te creëren dan kan er een meer gezonde kijk op geld ontstaan. Onze dan herwonnen soevereiniteit staat ons niet in de weg om nog steeds accounting geschiedenissen te creëren van onze waarderingen aan elkaar. Zulke "open money" accounting systemen dragen bij aan inzicht en coherentie in onze maatschappij.

De ontwerper van LETSystems, Michael Linton, lanceerde eind jaren 90 de term "open money" als verzamelterm van niet-elitaire geldsoorten. Hij was waarschijnlijk geïnspireerd door de term "open source" software die toen in zwang geraakte. Open source is voor software wat open money is voor geld. Het staat ter beschikking voor allen die het kunnen gebruiken; en wordt niet gecontroleerd door een elite.

Open money is het bredere idee achter het in 1982/1983 ontworpen LETS. LETS is één bepaald soort praktische toepassing van open money, met bepaalde ontwerpregels.

Maarten Vandekeybus

---

- [Open money](http://subsol.c3.hu/subsol_2/contributors0/lintontext.html) Michael Linton and Ernie Yacub, 2003
- [LETSystem Design Manual](https://manual.letsa.net/nl) Michael Linton and Angus Soutar, 1994 (Vertaling)
- [The LETSystem](https://www.context.org/iclib/ic07/linton/) Micheal Linton, 1984
